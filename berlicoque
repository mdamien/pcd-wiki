; Lundi 

Un souor, ò l' cinse, in entend : Toc, toc, toc !

— Qui est lò ?<br />
— Ch'est Berlicoqué, madame.<br />
— Intrez, intrez, Berlicoqué, vnez vos cauffer.<br />
— Non, non, ma bonne, éj n'ai pon frouo, j' vnais seulemint os deminder si vos poviez  warder chet épi de blé, qu' j'ai dins min sac, dusqu'ò d'min.<br />
— Mais bin seur, Berlicoqué, mettez-le lò édseur l'étagèrr, et pi vos r'viendrez l' prinde d'min.

Et Berlicoqué sort sin épi de blé ed sin sac, l'pose dseur l'étagèrr, et pis i ch'in vo.<br /> 


; Mardi 

Le lendemin : toc, toc, toc !

— Qui est lò ?<br />
— Ch'est Berlicoqué, madame.<br />
— Intrez, intrez, Berlicoqué, vnez vos cauffer.<br />
— Non, non, ma bonne, je n'ai poin frouo, j' vnais seulemint  vos deminder l'épi de blé qu' j' vos ai donné hier souor ò warder.<br />
— Ah, mon pauvre Berlicoqué, figurez vous  que ch'matin, quand oi a ouvert l' porte, un-n'<ref>L' féminin ed l'artique "un" ch'est in picard l' même mot "un" nasal, suivi d'un "n" muet. Il n'y a poin altérnance conme in frinsé inte chés voyelles "un" et "u". Étudier la transcription du picard</ref>  glenn<ref>''fr. Poule'', du lat. ''gallina''</ref>  est intrée, a sauté dseur l'étagèrr et pi a importé vote épi.<br />
— Ooh,  vote glenn a importé min épi de blé ? Eh bin, j'vos importer vote glenn.<br />

Et Berlicoqué sort dins l' cour, attrape chol glenn, l' met dins sin sac, jette sin sac édseur sin dos et pis i ch'in vo, in disant :

– D'un épi de blé, j'ai yu un-n' glenn.

* Et l' souor, dins un-n' eute cinse, toc, toc, toc !

— Qui est lò ?<br />
— Ch'est Berlicoqué, madame.<br />
— Intrez, intrez, Berlicoqué, vnez vos cauffer.<br />
— Non, non, ma bonne, j' n'ai pon frouo, éj vnais seulemint vos deminder si vos poviez warder chol glenn, qu' j'ai lò dins min sac, dusqu'ò d'min.<br />
— Mais bin seur, Berlicoqué, mettez-la dins l' poulailler aveuc les notes, et pi vos rviendrez l' prinde d'min.

Et Berlicoqué sort dins la cour, i vo au poulailler, ouve sin sac, et in sort chol glenn, qu'il met dins l' poulailler, et pis i ch'in vo.<br />


; Mercredi 

Le lendemin : toc, toc, toc !

— Qui est lò ?<br />
— Ch'est Berlicoqué, madame.<br />
— Intrez, intrez, Berlicoqué, vnez vos cauffer.<br />
— Non, non, ma bonne, je n'ai poin frouo, j' vnais seulemint vos deminder chol glenn qu' j' vos ai donnée hier souor ò warder.<br />
— Ah, min pauffe Berlicoqué, figurez vous  éq ch'matin, quind in a ouvert l' poulailler, un cochon a mordu vote glenn, et ale est morte.<br />
— Ooh, vote cochon a tué m'glenn ? Eh bin, j' vos importer vote  cochon.

Et Berlicoqué sort dins la cour, attrape le cochon, l' met dins sin sac, jette sin sac dseur sin dos  et pis i ch'in vo, in disant :

– D'un épi de blé, j'ai yu un-n' glenn,<br />
– D'un-n' glenn, j'ai yu un cochon.

* Et l' souor, dins un-n' eute cinse, toc, toc, toc !

— Qui est lò ?<br />
— Ch'est Berlicoqué, madame.<br />
— Intrez, intrez, Berlicoqué, vnez vos cauffer.<br />
— Non, non, ma bonne, éj n'ai poin frouo, j' vnais seulemint vos deminder si vos poviez warder ch'cochon, qu' j'ai lò dins min sac, dusqu'ò d'min.<br />
— Mais bin seur, Berlicoqué, mettez-le dins la soue aveuc les nôtes, et pi vos érviendrez l' prinde demin.

Et Berlicoqué sort dins la cour, vo ò la soue, ouvre sin sac, et in sort le cochon, qu'i met dins la soue, et pis i ch'in vo.


; Jeudi 

Le lendemin : toc, toc, toc !

— Qui est lò ?<br />
— Ch'est Berlicoqué, madame.<br />
— Intrez, intrez, Berlicoqué, vnez vos cauffer.<br />
— Non, non, ma bonne, éj n'ai poin frouo, j' vnais seulemint vos deminder le cochon qu' j' vos ai donné hier souor ò warder.<br />
— Ah, min pauffe Berlicoqué, figurez vous  qu' ch'matin, quind in a ouvert la soue, un bidé a donné un coup d' pied à vote cochon, et il est mort.<br />
— Ooh, vote bidé a tué min cochon ? Eh bin, j' vos importer vote bidé.

Et Berlicoqué sort dins la cour, attrape ech bidé, saute édsus, et pi jette sin   sac dseur sin dos, et pis i ch'in vo, in disant :

– D'un épi d' blé, j'ai yu un-n' glenn,<br />
– D'un-n' glenn, j'ai yu un cochon.<br />
– D'un cochon, j'ai yu un bidé. 

* Et l' souor, dans un-n' eute cinse, toc, toc, toc !

— Qui est lò ?<br />
— Ch'est Berlicoqué, madame.<br />
— Intrez, intrez, Berlicoqué, vnez vos cauffer.<br />
— Non, non, ma bonne, éj n'ai poin frouo, j' vnais seulemint vos deminder si vos poviez warder min bidé, qu' j'ai attaché lò dehors, dusqu'à demin.<br />
— Mais bin seur, Berlicoqué, mettez-le dins l'écurie aveuc les nôtes, et vos r'viendrez l' prinde demin.

Et Berlicoqué sort dans la cour, détache sin bidé, vo à l'écurie, y met l' bidé, et puis i ch'in vo.


; Vindredi

Le lendemin : toc, toc, toc !

— Qui est lò ?<br />
— Ch'est Berlicoqué, madame.<br />
— Intrez, intrez, Berlicoqué, vnez vos cauffer.<br />
— Non, non, ma bonne, éj n'ai poin frouo, j' vnais seulemint vos deminder l' bidé éq j'vos ai donné hier souor à warder.<br />
— Ah, min pauffe Berlicoqué, figurez vous  qu' ch'matin, quind note file a emmené chés bidés bouère à l'rivière, vote bidé a glissé, et pi i s'est noyé.<br />
— Ooh, vote file a noyé min bidé ? Eh bin, j' vos importer vote file.<br />

Et Berlicoqué  attrape el pétite file, la met dins sin sac, jette sin sac dseur sin dos et pis i ch'in vo, in disant :

– D'un épi de blé, j'ai yu un-n' glenn,<br />
– D'un-n' glenn, j'ai yu un cochon,<br />
– D'un cochon, j'ai yu  un bidé,<br />
– D'un bidé, j'ai yu un-n' petite file.<br />

* Et l' souor, dins un-n' eute cinse, toc, toc, toc !

— Qui est lò ?<br />
— Ch'est Berlicoqué, madame.<br />
— Intrez, intrez, Berlicoqué, vnez vos cauffer.<br />
— Non, non, ma bonne, éj n'ai poin frouo, j' vnais seulemint vos deminder  si vos poviez warder min cros sac, dusqu'à demin.<br />
— Mais bin seur, Berlicoqué, mettez-le dins ch'coin deul salle, et pi vos r'viendrez l'prinde demin.

Et Berlicoqué i foait glisser sin sac ed sin épaule, l' pose dins l' coin deul salle, et pis i ch'in vo.

Or, ch'souor lò, ch'étot l' fête des Rouos. La mère avoait apporté la galette, et pi coupé des parts, et pour les distribuer, ale demindoait <br />
— Pour qui chelle-chi ?<br />
— Ch'est pour mi  ! <br />
— Et pour qui chelle-chi ?<br />
— Ch'est pour mi !

Et pis, au bout, il in restoait un-n' ed trop. Alors, pour s'amuser, la maman deminde :<br />

— Et pour qui chelle-lò ?<br />

Et on intind un-n' toute tiote vouo qu' ale crie :

— Ch'est pour mi ! Ch'est pour mi !<br />
— Et qui t'es, ti ?<br />
— Ch'est mi, éj suis infermée dins l' sac à Berlicoqué !

O s' dépêche, in s'approche du sac à Berlicoqué, et pi o vouot éq l'sac i s'tortille in criant. In l'ouve, et o érconnoait la pétite file qu'avoait té infermée l'matin, et qu'ale raconte sin histoère.

In l'aide à sortir, et l' père décide d' préparer un-n' punition pour Berlicoqué, pach'qu'o n'attrape poin chés tiotes files conme cho. I vo chercher l'cros tchien deul cinse, i l'met dins l' sac à l'place ed la pétite file.


; Samedi

Le lendemin : toc, toc, toc !

— Qui est lò ?<br />
— Ch'est Berlicoqué, madame.<br />
— Intrez, intrez, Berlicoqué, vnez vos cauffer.<br />
— Non, non, ma bonne, éj n'ai poin frouo, j' vnais seulemint vos deminder  l' sac qu' j'vos ai donné hier souor à warder.<br />
— Ah oui, très bin, prenez-le lò dins l' coin ed la salle, à l'endrouo dou qu'vos l'avez mis.

Berlicoqué  i prend sin sac, l' jette édseur sin dos, l' treuve bin lourd, mais i ch'in vo.

Un molé pus loin, i s'dit qu'i faudroait quand même donner quèque cose à minger à la tiote file. I s'arrête, i sort un morcieu d'pain ed s'poche, et ouve l' sac.

— Wouoh ! wouoh !

Ech kien, furieux d'avoèr té infermé toute la nuit dins l' sac, i s'jette dseur Berlicoqué, et pi i l'mord trés fort, avant d'rintrer dins s' cinse in courant.

Alors Berlicoqué i s'dit tristemint :

– D'un épi de blé, j'ai yu un-n' glenn,<br />
– D'un-n' glenn, j'ai yu un cochon,<br />
– D'un cochon, j'ai yu un bidé,<br />
– D'un bidé, j'ai yu un-n' pétite file,<br />
– D'un-n' tiote file, j'ai yu un cros tchien,<br />
– Et maintenint, éj n'ai pus rien du tout.

<hr>

<references />

[[Catégorie:Contes pi Légindes]]