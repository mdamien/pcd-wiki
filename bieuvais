Bieuvais l'est l'ville préfecture dech départemint d'l'Oèse.

==Histoère :==

L'viule capitale ed chés Bellovaques, tribu gauloèse, l'éteut Bratuspance. Leu cheuf Corréus il affronte chés Romains aveuc trébin d'astu mais i fénit par es foère escofier aveu sn armèye par chés légions à Jules César in 52 dvant J. C.  El ville alle est porlors déplachèye par ech vainqueur pi alle s'appéle "Caesaromagus" (ech martchè à César). Alle erprindro l'nom chés Bellovaques pus tèard : Bellovacum, qui donnero Belvaci pi Bieuvais ou Bieuvé (Beauvais in françoès). Bieuvé ch'est l'boinne fachon d'el dire in picard.
 
Saint Lucien l'o évingélisè chés gès d'Bieuvais à l'fin dep 1er sièc. 

El ville ed Bieuvais alle est pusieurs foès bersillèye par chés Normands tindi ch'9e sièc.

In 1358, alle connoèt chés "révoltes des Jacques". Alle ont cminchèyes da l'vallèe d'l'Oèse. O lz o applèyes chés "Jacriyes" ou "effroès deb Bieuvaisis". "Jacques" l'éteut ch'nom qu'hés seigneurs i donneute à chés poèysans. Ep principal cheuf à chés Jacques l'éteut Guillaume Cale ou Carle.
Tindi l'Guièarre ed Chint Ans (1337-1453), Bieuvais souffre trébin d'l'otchupation anglaise.

In jouin 1472, chés Bourdjignons à Charles-ech-Téméraire il attacte el ville. Au 27 ed jouin, Jehanne  Laisné, joinne ouvérière brisserèsse ed lainne, a vo apporter sn éyude pou seuver Bieuvais. Alle o tè applèye edpuis Jehanne Cuignète (Jeanne Hachette in francoès). O li rindons tojours honmage ach darin diminche ed jouin.

Pou Ch'XVIe sièc, o rtiendrons pusieurs révoltes ed chés ouvériers in lainne, un-ne peste suiviye d'un-ne disète. Chés réformes ed 1789 a sont assez bièn atcheuilliyes, mais chés horreurs d'el Révolution a rafréquitte chés esprits. Bieuvais rèaste un-ne ville calme.

In 1814, Bieuvais subit l'otchupation étrangère, pi coère in 1870. In 1914, Bieuvais rèaste un-ne ville ed drière ech front, mais des Allemands l'ont tè vus dusque da l'plainne ed Tillé. In 1940, ech cintre-ville l'est détruit par chés bombes pi ch'fu. In 1945, o cminche à rconstruire pi à rarringer. 

==Chés pus bieus monumints:==

El cathédrale Saint-Pierre, cminchèye in 1225, verro sin chantier s'arter vers 1600. Alle o janmoès tè fénite, mais l'est tojors in chantier. L'est ch'choeur gothique ep pus heut au monne.

Ch'cloète d'el cathédrale.

Notre-Danme-d'el Basse-Oeuve.

Ch'Palais à chés Evêques (Musée départemintal ed l'Oèse).

Ell église colédjiale Saint-Etienne.

Chés églises  ed Notre-Danme-du-Thil, ed Saint-Ju, ed Marissel, chés chapéles ed Bracheux pi d'Saint-Joseph.

El façade d'echl Houtel ed Ville.



==Chés tapisseriyes ed Bieuvais: ==

El Manufacture alle o tè aroutèye par Colbert in 1664. In 1726, Jean-Batisse Oudry i dvient ch'directeu d'el Manufacture. Da lz ènnèyes 1920, Jean Ajalbert ernouvelle chés oeuves aveuc edz artisses "contemporains", par ampe Raoul Dufy.

Texte picard ed François Beauvy


== Référinches: ==

''Picardie'', Guides Bleus, Ed. Hachette, 2007.
François Beauvy, ''L'Arrondissement de Beauvais'', Préfecture de l'Oise, 1985.


[[Category:Viles picardes]]
[[catégorie:conmunes éd l'Oése]]


[[br:Beauvais]]
[[ca:Beauvais]]
[[ceb:Beauvais]]
[[cs:Beauvais]]
[[cy:Beauvais]]
[[da:Beauvais (by)]]
[[de:Beauvais]]
[[en:Beauvais]]
[[eo:Beauvais]]
[[es:Beauvais]]
[[fi:Beauvais]]
[[fr:Beauvais]]
[[hu:Beauvais]]
[[id:Beauvais]]
[[it:Beauvais]]
[[ja:ボーヴェ]]
[[la:Bellovacum]]
[[lb:Beauvais (Oise)]]
[[nl:Beauvais]]
[[nn:Beauvais]]
[[pl:Beauvais]]
[[pt:Beauvais]]
[[ro:Beauvais]]
[[ru:Бове]]
[[sk:Beauvais]]
[[sl:Beauvais]]
[[sr:Бове (Оаза)]]
[[sv:Beauvais]]
[[sw:Beauvais]]
[[uk:Бове]]
[[vi:Beauvais]]
[[vo:Beauvais]]
[[war:Beauvais]]
[[zh:博韦]]