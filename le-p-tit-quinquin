Ch'est eune canchon dormoire écrite par [[Alexandre Desrousseaux]].

Ch'est l'hymne ed'[[Lille]], et tout bonnemint chti des gins de ch'Nord.

== Teske ==

 - R'frain -
   Dors min p'tit Quinquin,
   Min p'tit pouchin,
   Min gros rojin&nbsp;;
   Te m'f'ras du chagrin,
   Si te n'dors point j'qu'à d'main.
 
   Ainsi l'aut' jour eun' pauv' dintellière,
   In amiclotant sin p'tit garchon
   Qui, d'puis tros quarts d'heure, n'faijot que d'braire,
   Tachot d'l'indormir par eun' canchon.
   Ell' li dijot&nbsp;: «&nbsp;min Narcisse,
   D'main t'aras du pain d'épice,
   Du chuc à gogo,
   Si t'es sache et qu'te fais dodo.&nbsp;»
 
 - R'frain -
 
   Et si te m'laiche faire eun' bonn' semaine,
   J'irai dégager tin biau sarrau,
   Tin patalon d'drap, tin giliet d'laine...
   Comme un p'tit milord te s'ras farau&nbsp;!
   J't'acaterai, l'jour de l'ducasse,
   Un porichinell' cocasse,
   Un turlututu,
   Pour juer l'air du Capiau-Pointu.
 
 - R'frain -
 
   Nous irons dins l'cour Jeannette-à-Vaques,
   Vir les marionnett's. Comm' te riras,
   Quand t'intindras dire&nbsp;: «&nbsp;Un doup' pou Jacques&nbsp;!&nbsp;»
   Pa' l'porichinell' qui parl' magas&nbsp;!...
   Te li mettras dins s'menotte,
   Au lieu d'doupe, un rond d'carotte&nbsp;!
   I t'dira&nbsp;: «&nbsp;Merci&nbsp;!&nbsp;»
   Pins' comm' nous arons du plaisi !
 
 - R'frain -
 
   Et si par hasard sin maîte s'fâche,
   Ch'est alors Narciss' que nous rirons&nbsp;!
   Sans n'n avoir invi', j'prindrai m'n air mache,
   J'li dirai sin nom et ses sournoms,
   J'li dirai des fariboles,
   I m'in répondra des drôles,
   Infin, un chacun
   Verra deux pestac' au lieu d'un...
 
 - R'frain -
 
   Allons serr' tes yeux, dors min bonhomme,
   J'vas dire eun' prière à P'tit-Hésus,
   Pour qu'i vienne ichi pindant tin somme,
   T'fai' rêver qu'j'ai les mains plein's d'écus,
   Pour qu'i t'apporte eun' coquille,
   Avec su chirop qui guile
   Tout l'long d'tin minton...
   Te pourléqu'ras tros heur's de long&nbsp;!
 
 - R'frain -
 
   L'mos qui vient, d'Saint-Nicolas ch'est l'fiête,
   Pour sûr, au soir, i viendra t'trouver.
   I t'f'ra un sermon, et t'l'aich'ra mette
   In d'zous du balot, un grand painnier.
   I l'rimplira, si t'es sache,
   D'séquois qui t'rindront bénache,
   Sans cha, sin baudet
   T'invoira un grand martinet.
 
 - R'frain -
 
   Ni les marionnettes, ni l'pain n'épice
   N'ont produit d'effet. Mais l'martinet
   A vit' rappajé l'petit Narcisse,
   Qui craingnot d'vir arriver l'baudet.
   Il a dit s'canchon-dormoire.
   S'mèr' l'a mis dins s'n ochennoire,
   A r'pris sin coussin,
   Et répété vingt fos che r'frain&nbsp;:
 
   Dors min p'tit Quinquin,
   Min p'tit pouchin,
   Min gros rojin&nbsp;;
   Te m'f'ras du chagrin,
   Si te n'dors point j'qu'à d'main.

== Loéyins iperteskes ==
*[http://www.ina.fr/art-et-culture/musique/video/I07261203/simons-et-le-p-tit-quinquin.fr.html Simons qui nous parle du P'tit Quinquin]

{{DEFAULTSORT:Ptit Quinquin}}
[[Catégorie:Canchon]]